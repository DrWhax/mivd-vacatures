Stand­plaats Den Haag
Contractduur Tijdelijke functie tot en met 31 december 2023
Uren per week 38
Maand­salaris €4.389 - €5.643
Salaris­niveau schaal 12
Niveau Universitair Master

Vakgebied Orde / vrede / veiligheid
Reageren voor 6 september
Vacaturenummer 554622
Plaatsingsdatum 7 augustus 2020
Dienst­verband Tijdelijke aanstelling

Functie­omschrijving

De veiligheidsonderzoeken waar jij mee bezig bent, kunnen zomaar het nieuws van morgen zijn. Je werkt met uiterst gevoelige informatie en onderzoekt een van de moeilijkste vragen die er zijn: is iemand te vertrouwen? Als coördinator van het cluster Weigeringen en Intrekkingen bij de Militaire Inlichtingen- en Veiligheidsdienst ga jij de uitdaging aan om deze vraag te beantwoorden. Door grondige en soms complexe veiligheidsonderzoeken uit te voeren, zorg je ervoor dat de leden van onze krijgsmacht, wapens, materieel en staatsgeheimen veilig zijn.

In jouw functie heb je een grote verantwoordelijkheid. Je geeft leiding aan het cluster Weigeringen en Intrekkingen (W/I), dat bestaat uit juridisch specialisten die tevens hun sporen hebben verdiend in het verrichten van complexe onderzoeken. Het cluster W/I wordt betrokken bij de besluitvorming van alle complexe onderzoeken en zorgt voor een tijdige en juridisch juiste afhandeling van deze onderzoeken. Gedurende het besluitvormingsproces ben je het aanspreekpunt voor medewerkers van de stafafdeling Juridische Zaken (SJZ). Tevens voorzie je medewerkers van SJZ van input in het geval van bezwaar, beroep en/of klachten. Ten slotte voorzie jij namens het cluster W/I het managementteam gevraagd en ongevraagd van advies.

Het cluster W/I is een werkverband binnen de unit Veiligheidsonderzoeken (UVO). Wie een vertrouwensfunctie gaat bekleden binnen de overheid, kan niet aan de slag zonder een Verklaring van Geen Bezwaar (VGB). Het onderzoek dat al dan niet leidt tot een afgifte van een VGB, vindt plaats binnen de UVO. Het ultieme doel? De veiligheid en integriteit van onze krijgsmacht waarborgen.

Het onderzoek begint bij het Naslagenteam. Twijfelen de screeners in dit team, dan wordt het dossier overgedragen aan het Diepteteam. Hier wordt het totaalonderzoek verricht. Analisten gaan dieper in op de geleverde informatie. Welke informatie ontbreekt nog? Bij welke instanties vragen wij informatie op en met wie moeten we in gesprek gaan? Als alle relevante feiten en omstandigheden bekend zijn, wordt een analyse gemaakt, die wordt aangedragen bij het cluster W/I. Hier wordt de analyse in voorkomend geval van een weigering en/of intrekking van de VGB verwerkt in een (concept)besluit.

Je bent iemand met een helikopterview, die snel overzicht en inzicht heeft in complexe processen. Je pakt aan wanneer je denkt dat deze processen kunnen worden geoptimaliseerd. Dit is van groot belang, omdat het cluster W/I een relatief jong werkverband is en daarom aan verandering onderhevig is. Daarnaast beschik je ook over uitgebreide en diepgaande juridische kennis over het Nederlands recht en/of bestuursrecht en ben je in staat deze kennis toe te passen in praktische zin. Door deze kennis ben je een coach én mentor voor je collega’s.

Functie-eisen

    Je hebt een masteropleiding afgerond in Nederlands recht en/of bestuursrecht. Bij ons kun je aanvullende opleidingen en cursussen volgen op het gebied van contra-inlichtingen en de Wet veiligheidsonderzoeken.
    Je hebt minimaal vijf jaar ervaring met het geven van juridisch advies.
    Je hebt minimaal vijf jaar ervaring binnen organisaties die primair belast zijn met het uitvoeren van persoons- en/of organisatiegericht onderzoek, zoals fraude-, opsporings- of (contra-)inlichtingenonderzoek.
    Je hebt ruime ervaring met het opstellen van adviezen en (concept)besluiten, en het interpreteren van complexe wet- en regelgeving.
    Je bent aantoonbaar vaardig in het voeren van (inter)departementaal overleg en het daarin uitdragen, verdedigen en/of afstemmen van standpunten.
    Je hebt aantoonbaar inzicht in politiek-bestuurlijke verhoudingen en beschikt over de vaardigheden om hierin doeltreffend te acteren.
    Je hebt bij voorkeur ervaring als leidinggevende of coach voor nieuwe of minder ervaren medewerkers.
    Je hebt brede of gespecialiseerde kennis van en inzicht in de bestuurlijke en beleidsmatige uitgangspunten die relevant zijn voor de unit Veiligheidsonderzoeken.
    Je hebt een sterk analytisch vermogen en kunt goed plannen en organiseren, waardoor de beschikbare capaciteit binnen het cluster W/I optimaal wordt benut.
    Je kunt snel schakelen en vindt het fijn dat jouw werk zo afwisselend is.
    Je beheerst het Engels en spreekt en schrijft uitstekend Nederlands.
    Je bent nauwkeurig en geeft je argumenten beknopt en helder weer.

Arbeids­voorwaarden

    Salaris­niveau schaal 12
    Salaris­omschrijving

    Het salaris is gebaseerd op een 38-urige werkweek
    Maand­salaris Min €4.389  Max. €5.643 (bruto)
    Dienst­verband Tijdelijke aanstelling
    Contract­duur Tijdelijke functie tot en met 31 december 2023
    Minimaal aantal uren per week 38
    Maximaal aantal uren per week 38

Overige arbeids­voorwaarden

Naast het salaris en vakantiegeld kun je rekenen op een eindejaarsuitkering van 8,33%. Defensie hecht sterk aan persoonlijke groei en loopbaanontwikkeling en biedt daarvoor tal van mogelijkheden. Tot de secundaire arbeidsvoorwaarden behoren onder meer maximaal 75% betaald ouderschapsverlof (onder voorwaarden), studiefaciliteiten, een extra verlofregeling voor ouderen en een vergoeding woon-werkverkeer.
Bijzonderheden

    Voor meer informatie over het sollicitatieproces kun je mailen naar BS.Vacatures.A@mindef.nl.
    We vragen je om niet met anderen te spreken over je sollicitatie bij de Militaire Inlichtingen- en Veiligheidsdienst (MIVD). Het kan je sollicitatie en eventuele loopbaan bij de MIVD schaden en je veiligheid in gevaar brengen.
    Een veiligheidsonderzoek op niveau A+, eventueel een psychologisch onderzoek, het opvragen van referenties en online screening zijn onderdeel van de sollicitatieprocedure.
    Om in aanmerking te komen voor een functie bij de MIVD moet je de Nederlandse nationaliteit hebben en (in principe) de afgelopen tien jaar in Nederland hebben gewoond. Ook je eventuele partner en andere mensen in je omgeving worden mogelijk gescreend.
    Houd er rekening mee dat de selectieprocedure, inclusief het veiligheidsonderzoek, ongeveer vijf maanden in beslag kan nemen.

Meer over jouw toekomstige afdeling

De unit Veiligheidsonderzoeken is een samenwerking tussen de Militaire Inlichtingen- en Veiligheidsdienst en de Algemene Inlichtingen- en Veiligheidsdienst. Gezamenlijk voeren zij veiligheidsonderzoeken uit naar personen die vertrouwensfuncties gaan vervullen en adviseren zij de vakminister of het bevoegd gezag over de aanwijzing van de vertrouwensfuncties. Functies worden gezien als vertrouwensfuncties als zij de nationale veiligheid kunnen schaden. Pas wanneer na een veiligheidsonderzoek een Verklaring van Geen Bezwaar wordt afgegeven, mag iemand zo’n functie uitvoeren.

